<html><head><title>1914 - Dulce et Decorum est – 2018</title>
</head>
<body text=#333333 bgcolor=#aaaaaa>

<center><h2><b>1914 - Dulce et Decorum est – 2018</h2></b>
— Werktitel —<br><br>

<i>‘de 1561 dagen van Jan Piot, Fritz Kraut, Pierre Poilu en Tommy Atkins’</i><br><br></center><br>

<b>Ter gelegenheid van de herdenking van de Eerste Wereldoorlog initieert Geert Schoonbeek een project bestaande uit klank, woord en beeld.</b><br><br>

De ervaringen van soldaten uit de Eerste Wereldoorlog zijn vastgelegd in talloze gedichten, verhalen en (soldaten)liederen, door oorlogsdichters en schrijvers, veelal geschreven aan het front. Simultaan heeft ook het thuisfront haar angsten en belevenissen verhaald in even zovele geschriften. Samen geven deze letteren een indrukwekkend beeld van hetgeen zich tijdens de Eerste Wereldoorlog afspeelde.<br><br>
De Klankdichter Geert Schoonbeek neemt deze geschreven ervaringen als uitgangspunt voor een 75 minuten durende compositie, waarbij hij de herinnering aan de mensen die stierven in de Grote Oorlog wil laten voortleven in een geluidsbeeld waar de toeschouwer in opgenomen wordt.
Grafisch kunstenaar Bas Geerts verbeeldt in (tekstuele) projecties de gevoelens van het thuisfront, waardoor beeld en geluid tijdens de voorstelling tot een krachtige symbiose komen.
Heldentenor Arnold Bezuyen is bij dit project betrokken om, naast de ontwikkeling van het concept, de emoties uit de loopgraven over te brengen.<br><br>
<b>Inhoud</b><br>
De gedichten en teksten die uit de Grote Oorlog zijn voortgekomen zullen de kapstok vormen van het dramatische verloop van deze voorstelling als ‘live documentaire’, gelardeerd met flarden van onsterfelijke soldatenliederen. Deze gedichten en teksten zullen het verloop van de oorlog schetsen in al haar uitingen en emoties. De roes, het bravoure, het heldendom, de afstomping, eenzaamheid, angst, paniek, shell-shock, dood, etc. De kern van dit project is de waanzin die in iedere gemechaniseerde oorlog heerst. Zij heeft haar oorsprong in de Eerste Wereldoorlog. Deze waanzin heeft iedere oorlog tot op heden in haar macht.<br><br>
Het verloop van de voorstelling houdt een verband met het verloop van een oorlog: Aanvankelijk lijkt het allemaal wel mee te vallen...”een frisse vrolijke korte oorlog” zal het gaan worden. Gaandeweg verandert de sfeer, en wordt cynisch, sarcastisch. In het midden van de voorstelling belanden we in de 'eenzaamheid'.
Daarna wordt het menens. Shell-shock, zelfmoord, pijn, de bunker harde realiteit die oorlog heet/genoemd wordt. Het is de bedoeling van de componist dat het publiek mee gaat leven en zo ‘van haar stuk gebracht’ de voorstelling verlaat en toe moet geven 'dit heb ik nooit geweten'. Kortom, het publiek wordt op het verkeerde been gezet en als men begint te wankelen gaat men onderuit.<br><br>

<b>Vorm</b><br>
Het publiek gaat naar een ‘live documentaire’ kijken, waarbij men deelgenoot wordt van de ervaringen op het slagveld tijdens de Grote Oorlog, terwijl het publiek ook bewust wordt gemaakt van de alom aanwezige realiteit van oorlog om ons heen.<br><br>
Er zal specifiek ‘loopgraaf-slagwerk’ gebruikt worden; denk aan lege granaathulzen, allerhande schoppen en spades.<br><br>
In de voorstelling zullen teksten en beelden van historische achtergrond verwerkt worden, alsmede materiaal uit het heden. Zo zal zullen de gebeurtenissen die zich een eeuw geleden afspeelden in het licht van de huidige situatie op het gebied van oorlog in de wereld verbeeld worden.<br><br>
<b>Uitvoering</b><br>
1914 – Dulce et Decorum est – 2018 (werktitel) is een voorstelling met een sterk internationaal karakter voor een  breed internationaal publiek. Zoals de soldaat nooit meer dezelfde was na zijn verblijf in de loopgraven zal dit ook gelden voor het publiek dat deze voorstelling bezoekt.<br><br>

<br><center><i>‘All a poet can do today is warn’</i><br>
Wilfred Owen</center><br><br><br>

<b>Gegevens</b><br>
<table border=0>
<tr><td width=70>Duur</td><td width=20>:</td><td>75 minuten (zonder pauze)</td></tr>
<tr><td width=70>Bezetting</td><td width=20>:</td><td>Tenor, gitaarist en slagwerker</td></tr>
<tr><td width=70>Periode</td><td width=20>:</td><td>04-08-2014 t/m 11-11-2018 (try outs in 2012 en 2013)</td></tr>
<tr><td width=70 valign=top>Locatie<br><br></td><td width=20 valign=top>:<br><br></td><td>plaats of plaatsen die historische verbonden zijn aan de Grote Oorlog. Denk hierbij aan: o.a. Ieper, Passchendaele, Verdun, de Somme maar ook Parijs, Berlijn, Londen en Brussel en Den Haag (Internationaal gerechtshof, Vredespaleis), Sarajevo, Wenen, Augsburg, Milaan en Dublin.</td></tr>
</table><br>


<b>Documentatie, archief en adviezen</b><br>
Chris Spriet - bestuurslid Vrienden In Flanders Fields Museum [VIFFM]<br>
Stien van Waardt - Uitgeverij De Arbeiderspers Amsterdam<br>
Fernand Verstraete - voorzitter Western Front Association België [WFA België]<br>
Rob Holtjer -  persoonlijk archief' [lid WFA Nederland]<br><br>

</body>
</html>